Architetture religiose[modifica | modifica wikitesto]
Chiesa parrocchiale di Sant'Andrea apostolo nel capoluogo. Edificata nel 1222[8] ed ampliata nel corso del XV secolo[9], è un notevole esempio di architettura gotica nel levante ligure con la caratteristica facciata a fasce alternate di marmo bianco e serpentino locale[8]. L'interno, a cinque navate, conserva diverse opere pittoriche e scultoree tra i quali un Martirio di san Sebastiano, dipinto del XVI secolo, un crocifisso nero del XIV secolo, rinvenuto nella località di Vallesanta, e un'Adorazione dei Magi del pittore Andrea Semino[8]. È la sede principale dei concerti estivi del locale Festival Massimo Amfiteatrof.
Chiesa della Santissima Annunziata e complesso conventuale nel capoluogo. Edificata verso la metà del XV secolo dai francescani[10], la chiesa conserva due importanti opere pittoriche quali Il miracolo di san Diego[10], attribuito con buona sicurezza a Bernardo Strozzi, e il rinascimentale San Giorgio e il drago[10] del pavese Pier Francesco Sacchi. Nell'aula dell'ex refettorio campeggia la Cena di Emmaus di Giovanni Battista Casoni, tipico esempio di pittura a lume di candela.
Chiesa di Santa Maria della Costa o Nostra Signora Assunta della Costa nel capoluogo. Forse risalente al XIII secolo[11] e pertanto considerato il più antico edificio di culto del borgo di Levanto[8], presenta un pregevole bassorilievo[11] raffigurante San Giorgio e il drago, con impresse le armi nobiliari dei Da Passano, della bottega di Giovanni Gaggini.
Oratorio di San Giacomo nel capoluogo. Edificato alla sinistra della chiesa della Madonna della Costa, è sede dell'antica confraternita omonima che fu costituita prima del 1409[12]. Restaurato recentemente, nel primo decennio del Duemila, conserva opere e arredi sacri usati nelle processioni della congregazione religiosa.
Chiesa parrocchiale-santuario di Nostra Signora della Guardia nel capoluogo. Sita nella prima periferia levantese, i lavori per la costruzione dell'edificio interessarono il sito dal 1939 al 1958.
Chiesa di San Rocco nel capoluogo. La chiesa è un edificio in stile barocco che fungeva da "chiesa conventuale"[13] del vicino complesso monastico delle Clarisse, oggi sede del municipio. All'interno sono conservati dipinti, statue e crocifisso lignei processionali.
Ex complesso conventuale degli agostiniani nel capoluogo. Oggi sede di un ostello della Gioventù e di spazi espositivi culturali della comunità di Levanto, l'edificio fu un seicentesco convento edificato dagli agostiniani[14].
Cappella di Nostra Signora della Mercede, ridotta allo stato di rudere, nella località di Busco. Secondo alcune fonti edificata nel XVIII secolo[15], la cappella è citata in alcuni documenti della comunità parrocchiale di Legnaro a partire dal 1809[15].

La pieve parrocchiale di San Siro Vescovo nella frazione di Montale
Cappella di Santa Maria Maddalena nella località di Casella.
Cappella di San Giuseppe nella località di Casella, edificata nel XVII secolo e citata dal 1671. Conserva una statua della Madonna col Bambino.
Chiesa parrocchiale di San Nicolò nella frazione di Chiesanuova. Edificata nel XIII secolo[16], fu rimaneggiata ed ampliata tra i secoli XIV e XVIII secolo[16]. Di pregio un fonte battesimale del XV secolo[16] in marmo bianco di Carrara.
Cappella di San Giovanni Evangelista nella località di Dosso, edificata nel XVII secolo. Tra gli elementi decorativi un bassorilievo su ardesia, attribuito a Pace Gaggini e raffigurante un Presepe, sito tra il portale e la lunetta.
Cappella di Sant'Anna nella località di Faraggiana. Citata dal 1651[17], conserva al suo interno una statua della titolare forse opera della scuola scultorea genovese del XVIII secolo[17]. La tradizione popolare[17] afferma che nella zona sottostante la cappella pare sorgesse il primo complesso dei francescani che, dopo il trasferimento nel complesso dell'Annunziata, fu ceduto ad un genovese che lo trasformò in casa padronale di campagna.
Cappella di Sant'Antonio da Padova nella località di Fattore.
Chiesa parrocchiale di San Michele Arcangelo nella frazione di Fontona. Il primo tempio religioso - oggi santuario della Madonna del Soccorso - è citato dal XII secolo[18]; l'attuale edificio fu costruito nel corso del XVII secolo[18].
Santuario della Madonna del Soccorso nella frazione di Fontona. Citato dal XII secolo[18], l'edificio fu sottoposto ad un accurato restauro tra i secoli XVIII e XIX[18]. Raggiungibile attraverso un sentiero boschivo, il sito si trova a circa 200 m sul livello del mare.
Cappella di San Matteo nella località di Ghiare, edificata nel XVI secolo ma documentata a partire dal 1634. La cappella fu ingrandita nel XVII secolo[19].
Cappella di Sant'Anna nella frazione di Groppo, documentata dal XVII secolo[20].
Chiesa parrocchiale di San Sebastiano nella frazione di Lavaggiorosso.
Cappella di Sant'Antonio da Padova nella frazione di Lerici del XVIII secolo. Tra i dipinti conservati una Madonna del Carmine, un Santo con il crocifisso e una Madonna col Bambino che appare a sant'Antonio da Padova del Settecento[21].
Chiesa parrocchiale di San Pietro Apostolo nella frazione di Legnaro. Citata dal 1235, subì trasformazioni successive dal XVI al XVIII secolo. Conserva una tela del Cinquecento[21].

Panorama di Chiesanuova con la chiesa parrocchiale di San Nicolò
Oratorio della Madonna delle Grazie nella frazione di Legnaro. Edificato nel XVI secolo[21] e situato attiguo alla parrocchiale di San Pietro, conserva una tela del Cinquecento raffigurante la santa titolare dell'oratorio[21].
Chiesa di San Sebastiano nella frazione di Lavaggiorosso. Il primo impianto risalirebbe al XIII secolo o comunque al periodo medievale[22], anche se di tale edificio non ne rimane tracce. L'attuale parrocchiale è datata al XVII secolo.
Cappella di Santa Maria Assunta nella frazione di Lissa, esistente già dal 1584 ma molto probabilmente rivisitata nel corso del XVIII secolo. All'interno si conserva una statua della Madonna col Bambino.
Pieve parrocchiale di San Siro Vescovo nella frazione di Montale. Ricordata in documenti storici dell'XI secolo[23], l'attuale edificio religioso è databile a non prima del XII secolo[23]. L'antica pieve anticamente aveva un'ampia giurisdizione sulle chiese e cappelle degli attuali territori comunali di Bonassola e Levanto[23]. All'interno da vedere le tele di Assereto e di Antonio Maria Vassallo, nonché la pala d'altare di Orazio De Ferrari.
Cappella di Santa Maria Assunta nella frazione di Pastine, già aperta al culto dal 1624[24] e visitata da un delegato episcopale nel 1628. Tra le opere conservate una statua dell'Assunta della scuola scultorea genovese del XVIII secolo e un dipinto cinquecentesco raffigurante la Madonna col Bambino in trono tra i santi Sebastiano, Francesco d'Assisi e Rocco.
Chiesa di San Giovanni Battista nella frazione di Ridarolo. La chiesa fu edificata, in tre frasi differenti, tra il XIV e il XVIII secolo. Alcuni studiosi la identificano con la medievale pieve di Ceula[25].
Cappella di San Bernardo nella frazione di Vignana. Citata in un atto del XIII secolo, la semplice cappella potrebbe essere stata riedificata o ampliata intorno al 1630, così come attestano una data sull'intonaco più antico e un'incisione sull'unica campana del campanile a vela[26].