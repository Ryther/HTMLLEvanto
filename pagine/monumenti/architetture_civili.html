Architetture civili[modifica | modifica wikitesto]

Uno scorcio dei giardini di villa Agnelli
Loggia comunale di Levanto del XIII secolo, insignita il 20 luglio 2007 dall'UNESCO del titolo di "monumento testimone di cultura e di pace"[27]. Il caratteristico edificio è stato costruito in epoca tardo-medioevale sulla sponda dell'antico porto-canale che fino alla fine del Quattrocento ha rappresentato il centro dei traffici commerciali del paese, e che successivamente è stato interrato dai materiali portati a valle dai torrenti.
Ex complesso monastico delle Clarisse, ospitante oggi sotto i suoi portici il municipio, la biblioteca civica e altri servizi per la cittadinanza.
Casa Restani, posta di fronte alla loggia comunale, antico edificio mercantile edificato tra il XIII e il XIV secolo, dove anticamente trovavano spazio i magazzini e le botteghe al piano terreno e un'abitazione al piano superiore. Parte dell'edificio è stato restaurato agli inizi del XX secolo.
Villa Agnelli. Costruita agli inizi del Novecento, si trova alla Pietra, arroccata sulla punta più bella del paese a strapiombo sul mare, con i suoi bellissimi giardini. Il complesso comprende molteplici abitazioni, alcune riservate al personale altre agli ospiti. La tenuta racchiude in sé anche una piccola spiaggia e, quindi, uno sbocco a mare, piscine e un campo da tennis.
Porta dell'Acqua, inserita in una torretta delle medievali mura cittadine.
Porta di San Cristoforo con nove figure caricaturali risalenti agli inizi del XVI secolo.